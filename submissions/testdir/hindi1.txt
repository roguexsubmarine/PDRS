रक्षा मंत्रालय ने 97 LCA मार्क-1A फाइटर जेट की खरीद के लिए हिंदुस्तान एयरोनॉटिक्स लिमिटेड को 65 हजार करोड़ रुपए का टेंडर जारी किया है। यह स्वदेशी फाइटर जेट तेजस का एडवांस्ड वर्जन है। भारत सरकार की ओर से किसी स्वदेशी मिलिट्री हार्डवेयर कंपनी को दिया गया यह अब तक सबसे बड़ा ऑर्डर है।

रक्षा मंत्रालय ने HAL को जवाब देने के लिए तीन महीने का समय दिया है। सरकार ने 2021 में भी तेजस के लिए HAL को ऑर्डर दिया था। मार्क-1A में उससे ज्यादा एडवांस्ड एवियोनिक्स और रडार हैं। ये वायुसेना को मिग-21, मिग-23 और मिग-27 के बेड़े को बदलने में मदद करेगा।

HAL 2024-2028 तक 83 एयरक्राफ्ट की डिलीवरी करेगा
HAL को 2021 में भारतीय वायुसेना के लिए 83 तेजस मार्क-1ए बनाने के लिए 46,898 करोड़ रुपए का कॉन्ट्रैक्ट मिला था। कंपनी के पास मार्च 2024 से फरवरी 2028 के बीच 83 एयरक्राफ्ट की डिलीवरी करने का समय है। कुछ जेट्स की डिलीवरी अगले कुछ हफ्तों में होने की उम्मीद है।